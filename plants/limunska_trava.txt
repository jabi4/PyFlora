Limunska trava (Cymbopogon citratus) je višegodišnja začinska i ljekovita biljka koja se često koristi 
u azijskoj kuhinji za pripremu različitih jela i pića, zbog svog ugodnog mirisa koji podsjeća na miris 
limuna. Pritom je okus mnogo blaži i slađi u odnosu na citrus. Sadrži razne vitamine, posebno je bogata 
vitaminima A i C te mineralima (magnezij, bakar, cink, kalij, željezo). Koristi se u narodnoj medicini
 zbog ljekovitog djelovanja na mnogobrojna oboljenja. Zbog svog mirisa koristi se i za tjeranje raznih 
kukaca.
Uzgoj limunske trave

Biljka ima formu busena, a naraste do 1.5m. Odlikuje se jednostavnim uzgojem i dobrom otpornošću na niže
 temperature, ali je u hladnijim područjima bolje uzgajati u posudama koje možemo skloniti u zatvoren 
prostor kako bi spriječili smrzavanje tijekom zime. Za sadnju treba odabrati osunčana, topla mjesta. 
Zemljište treba biti rastresito, plodno, dobro drenirano.

Tijekom vegetacije, tlo ili supstrat u posudi trebaju biti vlažni. Višak vode nije poželjan. Sjetva sjemena
 obavlja se početkom ožujka i na optimalnoj temperaturi od 20 do 25°C niče za 20 do 40 dana. Tijekom klijanja,
 nicanja i rasta mladih biljaka supstrat se održava vlažnim, ali ne smije se pretjerati sa zalijevanjem.

Drugi način razmnožavanja je dijeljenje busena. Sadnja na otvorenom se obavlja kada prođe opasnost od 
kasnog proljetnog mraza.
Dobra u kombinaciji sa začinskim biljem

Limunska trava je fantastična za uzgoj u dvorištima, na terasama i balkonima jer svojim mirisom odbija 
razne kukce. Treba istaknuti da se ubraja u biljke koje svojim mirisom tjeraju komarce.

Mnogobrojne začinske i ljekovite vrste mogu se uzgajati kao združeni usjev s njom. Osim što ćete na jednom 
mjestu imati različite začine, također su i veoma dekorativni.
Dobri susjedi limunskoj travi su bosiljak, korijander, timijan, metvica, limun, verbena, Echinacea i neven.