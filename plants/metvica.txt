Sinonim: Menta, Nana | Engleski naziv: Mentha | Latinski naziv: Mentha sp.

Metvicu karakterizira ugodan miris mentola, a jedna je od najvažnijih ljekovitih 
biljaka za proizvodnju eteričnog ulja, lijekova i čajeva. Djeluje osvježavajuće 
i umirujuće i ublažava smetnje pri disanju. Kao Lijek se upotrebljava list i 
stabljika s listovima i cvatovima. Mentol je osnovni sastojak eteričnog ulja, ima 
jako baktericidno djelovanje. Upotrebljava u farmaceutskoj, kozmetičkoj i prehrambenoj
 industriji. Površine se sve više šire zbog velike potražnje za suhim listom i 
eteričnim uljem. Danas se proizvode crna, bijela i zelena metvica. Na području 
Hrvatske raširen je oblik metvice rubescen. Višegodišnja je biljka koja prezimljuje 
pomoću vriježa.

Ekološki uvjeti
Temperatura

U našim krajevima vriježe prezime jer im temperatura do -20 ºC bez snježnog pokrivača 
ne šteti, a ispod snijega podnose i niže temperature. Kod temperature 2-3 ºC niču prvi 
izboji i izdrže jutarnje temperature i do -8 ºC. Kada je temperatura viša od 10 ºC 
počinje intenzivniji rast. Najbolja temperatura za nakupljanje eteričnog ulja je od 
18-22 ºC, a količina se povećava ako je viša od 25 ºC, s tim da se naglo smanji udio 
mentola.

Svijetlost

Biljne vrste iz porodica usnača su fotofilne, pa se metvica uzgaja na površinama okrenutim 
prema jugu i bez zasjena. Osjetljiva je na kakvoću tla, voli černozeme bogate humusom i 
močvarne crnice, ali s poboljšanom strukturom i dobrim vodozračnim režimom.

Voda

Za rast metvice potrebna je umjerena klima s prilično mnogo padalina za vrijeme 
vegetacije, zbog slabo razvijenog i plitkog korijena koji ima slabu transpiracijsku moć.
 Za optimalan prinos metvice i eteričnog ulja potrebna je 80 %-tna zasićenost tla vodom.
 Prinos se povećava do 30 % natapanjem, uz tri otkosa u godini.
Priprema tla

Na 90 % površina u kontinentalnim klimatskim uvjetima metvica se sadi u jesen. Poslije žetve 
pretkulture počinje priprema tla plitkim oranjem strništa, a prije sadnje, prema potrebi, 
obavi se još jedno da bi se ubrzalo klijanje i rast sjemena korovskih vrsta i zelena masa 
unijela u tlo. Ore se na dubinu 30-33 cm i treba se postići 10-12 cm debeo rahli sloj. Kao 
za svaku biljnu vrstu koja se kosi, površina tla mora biti što ravnija. Za proljetnu sadnju
 također se mora obaviti duboko oranje u jesen, a pri proljetnoj obradi tla treba paziti da 
se sačuva vlaga nagomilana u tlu tijekom zime.
Plodored

S obzirom na prinos, ekonomski je metvicu opravdano uzgajati dvije godine na istom mjestu i 
zatim ju preseliti na novo. Zbog pojave bolesti i štetnika, metvica na isto mjesto može se
 saditi nakon četiri godine. Strne žitarice, pšenica i ječam su najbolji predusjevi, rano se 
žanju, pa se prije sadnje metvice mogu obaviti sve potrebne agrotehničke mjere potrebne za 
kvalitetnu proizvodnju. Vrlo dobro se uklapa u plodored, tlo ostavlja gotovo bez korova, 
obogaćeno organskom masom od otpalog lišća i ostataka biljaka. Dobra je pretkultura pšenici i 
kukuruzu.
Sadnja

Metvica se razmnožava isključivo vegetativno da se ne bi promijenila svojstva hibrida. Sadnice
 moraju biti od izabrane vrste metvice i bez primjesa korovskih vrsta koje se razmnožavaju na 
isti način (slak, divlji sirak, pirika, čičak). Sve bolesne, trule i suhe vriježe treba izdvojiti,
 a za sadnju se upotrebljavaju one koje sadrže 80 % vlage.

Nakon prve godine vegetacije mogu se saditi vriježe ako je usjev prije druge košnje bio 
dovoljno gust. Nakon druge košnje vriježe se vade prije sadnje na novu površinu. Tlo se prije
 vađenja razrahli tanjuračama sa što manje iskošenim tanjurima kako ne bi vadili vriježe, već 
ih samo razrezali. Vade se i sakupljaju vadilicama s raonikom za krumpir ili šećernu repu. 
Izvađene vriježe treba što prije pokupiti i prenijeti do pripremljene površine jer se sadržaj vlage
 u njima za nekoliko sati uslijed sunca i vjetra toliko smanji, da nisu upotrebljive za sadnju. 
Pripremaju se rezanjem na komade duge 8-20 cm i spremaju u perforirane plastične vreće. Ako se osigura 
dovoljno strujanje zraka, mogu prezimiti na hladnom mjestu. Od trenutka vađenja vriježa do njihove
 pripreme za sadnju ne smije proći više od 18 sati i obavezno se moraju držati u hladu.

Preporučuje se sadnja u jesen jer se tako već u prvoj godini vegetacije i pri suhom ratarenju osiguravaju
 dvije košnje. U proljeće se mogu saditi ako postoji mogućnost natapanja, a najkasnije do sredine travnja,
 da se postignu dva otkosa.

Vriježe se mogu saditi u jednom prohodu četverorednim strojem za sadnju krumpira ili strojem za sadnju
 kojem se skinu diskovi što prihvaćaju i ulažu sadnice u tlo. Pripremljene vriježe ulažu se u neprekidnom
 nizu iza raonika na dno brazde, na dubinu 8-10 cm. Drugi način sadnje je da se vriježe polažu u brazdu 
iza pluga, na dubinu do 12 cm. U praksi se sadi i u jarke duboke 12-15 cm. Nakon sadnje zatrpaju se 
zemljom pomoću daske ili plitko spuštene ovjesne tanjurače. Nedostatak je što u otvorenim jarcima isušuje 
tlo, a i same vriježe, pogotovo po sunčanom i vjetrovitom vremenu. Razmak među redovima za sve načine 
sadnje treba biti 65-75 cm, te da se u redu postigne neprekidan niz vriježa. Usjev metvice do jeseni 
prekrije površinu i nakon prve godine može poslužiti kao izvor sadnica. Potrebno je 1 000 do 2 000 vriježa po hektaru.
Njega usjeva

Kako je metvica višegodišnji usjev i razvija vriježe plitko uz površinu tla, brzo prekrije  površinu, 
pa njega mora biti specifična, a sastoji se u gnojidbi prihranom, borbi protiv korova, bolesti i štetnika
 i zalijevanju.

Najbolje ju je natapati u početku vegetacije, kod stvaranja bočnih izboja, na početku pupanja, odmah poslije
 košnje i kada su nove stabljike visoke 8-10 cm. Za svako natapanje potrebno je 40-60 mm/m² vode. Ako su 
veće padaline u vrijeme natapanje, treba manje vode. U uzgoju metvice važna je borba protiv korova, posebno 
pri natapanju, jer onda i oni brže rastu.

Najopasnija bolest je hrđa metvice. Nakon prve godine njega metvice je važna za kvalitetu i kvantitetu sirovine 
u slijedećoj godini. Potrebno je oranje na 15-18 cm dubine, a poslije se površina usitni i poravna, da se u 
idućoj sezoni može obaviti košnja.

Ukoliko je usjev pregustog sklopa, sadnice se prorijede tako da se vriježe povade vadilicama za krumpir ili 
repu. Izvađene vriježe posade se na mjesto gdje je planirano širenje nasada metvice. Radove treba obaviti 
krajem listopada i u studenom kada je vlaga tla optimalna, a dnevna temperatura umjerena.
Košnja

Metvica se se kosi kombajnom i to dva puta pri suhom ratarenju, a ako se natapa može se kositi i četiri puta. 
Ako se metvica upotrebljava za proizvodnju suhog lista, kosi se kada je masa lista veća od mase stabljike. 
Metvica namijenjena destilaciji, kosi se nešto kasnije.

Zbog visokog udjela vlage, metlica je sklona fermentiranju i mora se što brže prevesti do mjesta dorade. Kada je 
optimalan raspored padalina, prinos od dva otkosa svježe herbe iznosi od 14-18 t/ha suhog sjeckanog lista. Ako je 
prosječni udio eteričnog ulja 2,5 % s obzirom na suhu tvar, destilacijom se može dobiti 50 kg/ha eteričnog ulja.
