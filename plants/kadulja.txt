Sinonim: Ljekovita kadulja, žalfija, šalvija | Engleski naziv: Shop sage | Latinski naziv: Salvia officinalis L.

Kadulja ima raznoliku namjenu, no najčešće se upotrebljava za dobivanje eteričnog ulja. 
Čaj od kadulje služi za obloge za rane te za ispiranje usta i grla radi dezinfekcije. 
Upotrebljava se u kozmetičkoj, farmaceutskoj i prehrambenoj industriji. Ima jaki fiziološki 
utjecaj na vitalne organe čovjeka. Potražnja za eteričnim uljem kadulje u svijetu i kod nas 
je sve veća, pa se obnavljaju stari nasadi i stvaraju novi.


Morfološke karakteristike kadulje

Kadulja je višegodišnja biljka, račvastog, drvenastog korijena koji duboko prodire u tlo.
 Vrlo je otporna na sušu. Mlada kadulja ima zeljastu stabljiku, a kasnije pri dnu odrveni.
 Mladi izdanci su svijetlozeleni do ljubičasti, prekriveni rjeđim ili gušćim dlačicama 
sivobijele boje. Listovi su svijetli, s obje strane obrasli dlačicama, jajasti do izduženo 
kopljasti. Cvat ja klasast, sastoji se od 2-8 cvjetova, plave, ružičaste ili bijele boje,
 vrlo ugodna mirisa koji privlači pčele. Plodić je kalavac, okruglast, malo izdužen, širok 
2 mm, a dug 2-2,5 mm. Kada sjeme sazrije opna postane tvrda, kestenjaste do tamnosmeđe boje. 
Masa 1000 sjemenki je 7,6 do 7,8 g. Sjeme je klijavo 3-4 godine. Eterično ulje se nalazi u
 cijelom nadzemnom dijelu biljke, a najviše u listovima. U osušenoj biljci ga ima od 1,6 do
 2,7 %. Životni vijek kadulje je 5-7 godina, a ukoliko je loša tehnologija uzgoja, urod se 
može početi smanjivati već nakon četiri godine. Kadulja je biljka toplog podneblja, klija 
pri temperaturi od 12 do 15 ºC, može i pri temperaturi 6-8 ºC, ali nešto sporije. Početni 
razvoj je vrlo spor, rijetko cvate u prvoj godini, a u drugoj procvate vrlo rano. U uvjetima 
kontinentalne klime cvjetanje započinje početkom svibnja, a traje do kraja lipnja. Plodovi
 vrlo sporo sazrijevaju, tek u kolovozu, a berba je otežana zbog osipanja sjemena.
Agroekološki uvjeti uzgoja kadulje

Visoke dnevne temperature pogoduju rastu i nagomilavanju eteričnog ulja. Zime bez snijega, 
uz jače golomrazice, mogu u kontinentalnim krajevima zemlje nanijeti veće štete mladom usjevu,
 pa se zato kadulja može preventivno zagrnuti nakon druge košnje. Dobro podnosi sušu, 
ali mlade biljke iz izravne sjetve za početni rast zahtijevaju prilično vlage. Nije 
osjetljiva na kvalitetu tla, a najbolje rezultate daje na toplim humusnim tlima s dobrim 
vodozračnim režimom.

Tehnologija uzgoja kadulje

Plodored

Kao višegodišnja biljka, kadulja se lako uklapa u smjenu sa svim biljnim vrstama bez obzira 
na to kada se one vade iz tla.

Priprema tla

Tlo je važno pravodobno i kvalitetno obraditi s obzirom na dugi vijek usjeva. 
Kadulja se sije samo u tlo koje je u jesen duboko preorano. Površina tla se u 
proljeće treba izravnati, a sve potrebne operacije treba provesti sa što manje
 prohoda da bi se u tlu očuvala vlaga akumulirana tijekom zime. Tako dobijemo 
mrvičasti sjetveni sloj potreban za sjetvu sitnog sjemena kadulje.
Ishrana biljke

Za postizanje dobrog uroda droge i eteričnog ulja potrebno je, prije nego što 
se oblikuje usjev, jesenskom osnovnom gnojidbom u tlo unijeti 30-40 kg/ha dušika
 i 80-100 kg/ha fosfora i kalija. Na proljeće, prije početka rasta, treba unijeti 
30-40 kg/ha dušika, koji će ubrzati nicanje i početni rast biljaka, a ostatak od 
25-30 kg/ha dušika odmah poslije prve košnje. U sljedećim godinama obavezno treba
 rano u proljeće kultivacijom unijeti u tlo kombinaciju čistih hraniva NPK 
(po 40-50 kg/ha od svakoga) i poslije prvog otkosa prihraniti s 25-30 kg/ha dušika.

Njega usjeva

Nicanje kadulje počinje za 20-25 dana i za to vrijeme niknu brojni širokolisni korovi
koje treba uništiti neposredno prije nicanja. Usjev oblikuje redove i potrebno ga je
 više puta okopati i oplijeviti. Višegodišnje biljke brzo rastu pa rano zatvaraju 
redove, čime se smanjuje mogućnost nicanja korova, ali je obavezna njega kultivacijom 
radi prozračivanja tla.

Sjetva kadulje

Kadulja se izravno sije ili se sadi proizvedeni nasad. U rano proljeće, najkasnije do 
15. ožujka obavlja se izravna sjetva, jer dugo niče i za početni rast treba prilično 
vode. Dubina sjetve je 1,5-2 cm, a razmak među redovima 50 cm. Po metru duljine reda 
treba biti 70-80 biljaka, za što je potrebno 10-12 kg sjemena po hektaru, s tim da je
 klijavost sjemena veća od 80 %. Ukoliko je sjetva obavljena u optimalnom roku, već 
u prvoj godini usjev se može kositi dva puta. Ako se posadi rasad, u prvoj se godini 
sadnje usjev kosi jedanput ili se uopće ne kosi. U travnju se u lijehe sije sjeme za
 proizvodnju rasada i potrebno ga je stalno zalijevati da se može presaditi u srpnju 
ili u jesen. Presađuje se na razmak među redovima 70 cm, a u redu 40-50 cm. Zalijevanje 
usjeva je obavezno, a za proizvodnju sadnica po 1 ha potrebno je 250-300 m2 lijeha i
 0,5-1 kg sjemena.
Košenje herbe kadulje

Herba kadulje služi za dobivanje droge i eteričnog ulja. Pokošena herba se osuši, 
listovi se izdvoje trljanjem i ventiliranjem, a otpad se upotrebljava za destilaciju
 eteričnog ulja. Vučenim samoutovarnim strojem se kosi u visini 8-10 cm, jer se niže
 košene biljke mogu smrznuti u toku zime. U prvoj godini kadulja se prvi puta kosi 
tek u srpnju, a početkom listopada drugi puta. Od dva otkosa dobiva se 6-8 t svježe 
herbe po hektaru, a od nje se doradom dobije 1,7-2 t suhog lista ili 10-12 kg eteričnog 
ulja. Višegodišnja kadulja prvi se put kosi već u svibnju, drugi put potkraj rujna. 
Prinos svježe herbe u oba otkosa može biti 14-16 t/ha, od čega se doradom dobiva 
1,7-2 t suhog lista ili 10-12 kg eteričnog ulja. Želi li se kadulja upotrijebiti 
samo za destilaciju eteričnog ulja, kosi se u punom cvatu, početkom srpnja. Ako je 
prinos po hektaru pri jendnom otkosu 12 t herbe i ako je sadržaj eteričnog ulja 
1,7 % u suhoj tvari, dobiva se 20 kg eteričnog ulja.

