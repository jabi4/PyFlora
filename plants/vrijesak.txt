Vrijesak ili vrijes (lat. Calluna vulgaris) je biljka iz istoimene porodice vrijeskova (Ericaceae).
 Radi se o jednoj od najvećih porodica cvjetnica koje imaju više od sto rodova i nekoliko tisuća 
poznatih vrsta. Uključuje poznate i često korištene i uzgajane biljke kao što su borovnica, brusnica, 
rododendron i sve vrste vrijesova. Latinsko ime vrste dobio je prema grčkoj riječi kallynein što 
znači čistiti ili uljepšavati te vulgaris što znači običan. Ime potječe od korištenja biljke za 
izradu metli i čišćenje. Na našim prostorima još se naziva i vriština, zrnovac, borovo cviće ili bresina.

Uzgoj vrijeska

Vrijesak, zbog svojih kvaliteta, ima velik komercijalni značaj, pa se osim kao ukrasna biljka uzgaja i 
za prodaju sirovine. Iako nema velike zahtjeve, potrebno joj je osigurati pravilne uvjete za bolje rezultate.

Tlo

Vrijesak je veoma prilagodljiv različitim tipovima tla, a raste i na tlu bogatom kamenjem. Ipak, voli 
kisela tla, pa mu odgovara 4 - 5 pH. Kako bi se postigla zadovoljavajuća kiselina, u tlo je dobro dodati 
vapno ili spojeve na bazi kalcija. Također, najviše mu odgovara mješavina pjeskovitog i kiselog tla u
 koje se može dodati i humusna zemlja. Najvažnije je da je tlo dobro drenirano kako se u njemu ne bi 
zadržavao višak vode.

Klima

Vrijesak je biljka umjerene, ali i toplije klime. Ne uspijeva na nizinskom području, već mu je za rast 
potrebna visinska ili planinska klima. Dobro podnosi posolicu i izravan vjetar, a najbolje mu odgovara 
osunčano ili polusjenovito mjesto. Dobro podnosi i niske temperature i jači vjetar.

Vrijeme sadnje

Vrijesak se sadi u rano proljeće ili jesen. Optimalna temperatura za rast je iznad 10°C, a može se posaditi
 čim se zemlja otopi i dovoljno je spremna za obradu. Ako se želi da biljka procvjeta nakon sadnje, potrebno
 ju je posaditi u proljeće. Kod kasnije, jesenske sadnje biljka se zakorijeni, ali cvate tek sljedeće godine.

Slaganje kultura

Vrijesak je biljka veoma popularna za uzgoj u vrtu, a često se kombinira i s ostalim biljkama u kamenjaru.
 Idealna je za skupine s biljkama sličnih potreba. Ako se sadi kao kasnojesenska i zimska biljka, može se upariti
s ljubičicama ili zimzelenim trajnicama kao što je bršljan. Voli blizinu crnogoričnog drveća zbog čega je idealan
 za pokrivanje zemlje ispod bora ili čempresa. Može se saditi i uz rododendrone, kamelije i hibiskus. Radi se o 
zimzelenoj trajnici, pa se na jednoj površini uzgaja godinama. Kako bi se biljke razrasle, tijekom sadnje je potrebno
 ostaviti 20 - 30 cm između svake sadnice i do 1 m među redovima.

Uzgoj u posudama

S obzirom na velik broj kultivara, vrijesak se često uzgaja na terasama ili balkonima u posudama. Može se uzgajati
 samo na otvorenom, a u zatvorenom se suši zbog umjetnog grijanja. Prije sadnje je potrebno odabrati posudu minimalno
 30 cm duboku i osigurati dreniranost komadićima keramike ili kamenčićima. Vrijesak voli rahlu i lagano kiselu 
zemlju, a kod sadnje je moguće dodati i dušično mineralno gnojivo. Posudu je optimalno smjestiti na osunčani ili
 polusjenovit dio te redovito zalijevati. Osim toga, potrebno ga je smjestiti na zaštićeno mjesto zimi kako bi lakše prezimio.

Zalijevanje

Vrijesak je biljka koja može rasti u suhom području s malo vode, ali tijekom vegetacije voli vlažna razdoblja. 
Vlažno tlo pomaže biljci da razvije korijen, pa ga je tijekom dva mjeseca nakon sadnje potrebno redovito zalijevati. 
Ipak, važno je osigurati dobru dreniranost kako bi se višak vode ocijedio. Kod zalijevanja treba koristiti kišnicu
 i zalijevati u predvečer. Prilično je otporan na sušu, pa duže razdoblje bez vode mu neće škoditi, ali će imati
 manje lišća i siromašniju krošnju.
Gnojidba

Vrijesak je relativno zahvalna biljka, pa ne traži puno gnojidbe za rast. Odgovaraju mu i siromašna tla. Ipak, kod 
komercijalnog uzgoja, poželjno je dodati gnojivo zbog bolje kvalitete korijenskog sustava i cijele biljke. Prije 
sadnje se u zemlju dodaje organsko gnojivo koje prezimi kako bi razrahlilo zemlju. Tijekom vegetacije je potrebno
 jednom mjesečno dodati mineralno gnojivom u tekućem obliku ili peletima kako se zemlja obogatila dušikom.
Razmnožavanje

Vrijesak je veoma lako razmnožiti i raste samoniklo u prirodi. Razmnožava se sjemenom iz zrelih plodova, vegetativno 
iz korijena, položenicama ili reznicama. Svi načini razmnožavanja su veoma učinkoviti, pa se ravnomjerno koriste.