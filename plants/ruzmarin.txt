Sinonim: rozmarin, rusmarin, lužmarin, žmurod, ruzman, rožmarin, zimorad | Engleski naziv: Rosemary | Latinski naziv: Rosmarinus Officinalis



Naziv ružmarin potječe od latinskog ros (rosa) i marinus (more), odnosno "morska rosa", što govori da je za njegov rast vrlo povoljan
 povjetarac s mora, koji donosi vlagu.

Ružmarin je grmolika zimzelena biljka igličastih listova i krhkih svjetloplavih cvjetova. Igličasti listovi intenzivnog su mirisa, te
 pikantno ljutog, oporog i gorkog okusa. Koristi se za aromatiziranje povrća i mesnih jela. Ružmarin potiče cirkulaciju i tok krvi 
prema mozgu, te na taj način poboljšava koncentraciju i liječi glavobolju. Premda posvećen božici ljepote i ljubavi Afroditi, ružmarin
 nije samo simbol ljubavi. On je i simbol mudrosti koji osnažuje pamćenje.
Sjetva / sadnja ružmarina

Ružmarin klija nešto teže u odnosu na većinu biljaka, pa je dobro kupiti svježe sjeme i posijati ga u  mjesecu travnju. Ipak, ni tada
 nemojte očekivati naglo klijanje. Puno veći uspjeh možete očekivati ako ružmarin sadite pomoću reznica. Reznice duljine oko 8 cm 
najbolje je uzeti s mladih grana u kasno proljeće. Odrezani dio reznice stavite u malu posudu ispunjenu kompostom. Posudu stavite u 
tanjurić s vodom kako bi kompost mogao povući vlagu.

Nakon što je kompost navlažen, smjestite posudu s ružmarinom pod staklenu teglu ili na pola prerezanu prozirnu plastičnu bocu. To će 
biljci osigurati toplinu. Nakon dva mjeseca, kad reznica ružmarina razvije korijenje, spremna je za presađivanje u zemlju. Ružmarin
 voli puno sunca, ali će tolerirati i malo hlada. Izdržljiva je biljka i otporniji je na mrazove od ostalih mediteranskih kultura. 
U hladnim predjelima voli rasti uz zidove koji gledaju na jug ili jugozapad. Ipak, mlade je biljke zimi poželjno unijeti u zatvoreno.
 Ako nakon mraza djeluje pomalo spaljeno, podrežite ga u proljeće sve do zdravih dijelova.

Ružmarin je višegodišnja biljka i može se uzgajati tijekom cijele godine. Ako je tlo vrlo nabijeno i teško, onda vam za bolju odvodnju 
može pomoći miješanje tla s određenom količinom pijeska.
Uzgoj ružmarina 

Kako je već navedeno ružmarin treba puno sunca i zaštitu od hladnih vjetrova. Potrebna mu je dobra drenaža i vapnenasto tlo. Može se 
uzgajati u posudama u zatvorenom na sunčanom mjestu, a preko ljeta ga se može ukopati u zemlju. Manje količine lišća mogu se brati
 cijele godine, ali većinu lišća treba skupiti prije cvatnje. Biljka se suši u hladu, a zbog jakog mirisa treba je držati u 
limenkama ili dobro zatvorenim vrećicama. Ako na lišće dospije vlaga ili jako direktno sunce ono gubi ljekovitost.
Upotreba ružmarina

List se dodaje raznim jelima od mesa, posebno janjetini i svinjetini. Također se dodaje pečenim krumpirima i biljnom maslacu. Cvijet 
se može kristalizirati za ukras. Kada se skinu listovi, stabljike ružmarina mogu se paliti na vatri ili roštilju za ugodan miris 
(i kao mirisni štapići!), a mogu se koristiti i kao štapići za roštilj. Sušeni listovi zadržavaju aromu i pogodni su za skladištenje.

Kupka od lišća potiče cirkulaciju, koristi se i u potpuriju. Grana je pogodan mirisni kostur za vjenčiće i girlande.

Potiče cirkulaciju i olakšava bolove povećavajući dotok krvi. Za bjeliju i mekšu kožu dobro ju je povremeno oprati čajem od ružmarina.
 Također, ružmarin pomaže korijenu kose da ojača, olakšava rast i jača kosu. U istom čaju dobro je umakati noge, pogotovo ako smo mu 
dodali nekoliko kapi eteričnog ružmarinovog ulja kako bi se manje znojile.

Ružmarin pomaže probavljanju masti. Koristi se u proizvodnji parfema i kao dodatak raznim mirisnim vodicama (10 grama narančina ulja, 
10 grama limunske kiseline i dva grama ružmarinova ulja otopiti u 100 mililitra 90 postotnog alkohola!). U narodnoj medicini koristi 
se kod bolesti jetre, bubrega, srca i reume.
